北魏车骑大将军、仪同三司侯刚简介，侯刚是个怎么样的人？ 侯刚，字乾之，河南洛阳人。南北朝时期北魏大臣。 本出寒微，善于鼎俎。孝文帝太和末年，为中散大夫，迁冗从仆射。宣武帝元恪即位，迁奉车都尉、右中郎将，加城门校尉，迁武卫将军，加通直散骑常侍。俄拜右卫大将军，领太子中庶子。 孝明帝元诩即位，除卫尉卿，封武阳县公、恒州大中正，授卫将军。熙平初年，加散骑常侍。元匡坐罪，清河王元怿推荐为御史中尉。阿附元叉，加车骑大将军、仪同三司。孝昌初年，除领军将军，出为冀州刺史，贬为征虏将军，卒于家。永安年间，追赠司徒。 侯刚，字乾之，河南洛阳人，其先代郡人也。本出寒微，少以善于鼎俎，进饪出入。久之，拜中散，累迁冗从仆射、尝食典御。世宗以其质直，赐名刚焉。稍迁奉车都尉、右中郎将、领刀剑左右，加游击将军、城门校尉。迁武卫将军，仍领典御，又加通直散骑常侍。诏曰：“太和之季，蚁寇侵疆，先皇于不豫之中，命师出讨。抚戎暴露，触御乖和，朕属当监国，弗获随侍，而左右服事，唯藉忠勤。刚于违和之中，辛勤行饪。追远录诚，宜先推叙。其以刚为右卫大将军。”后领太子中庶子。 世宗崩，刚与侍中崔光迎肃宗于东宫。寻除卫尉卿，封武阳县开国侯，邑千二百户。俄为侍中、抚军将军、恒州大中正。迁卫将军，表让侍中，诏不许。进爵为公，以给侍之劳，加赏散伯。熙平初，除左卫将军，余官如故。侍中游肇出为相州，刚言于灵太后曰：“昔高肇擅权，游肇抗衡不屈，先帝所知，四海同见，而出牧一�O，未尽其美，宜还引入，以辅圣主。”太后善之。刚宠任既隆，江阳王元继、尚书长孙徐皆以女妻其子。司空、任城王元澄以其起田膳，宰颇窃侮之，云：“此近为我举食。”然公坐对集，敬遇不亏。 侯刚坐掠杀试射羽林，为御史中尉元匡所弹，廷尉处刚大辟。尚书令、任城王元澄为之言于灵太后：侯刚历仕前朝，事有可取，纤芥之疵，未宜便致于法。灵太后乃引见廷尉裴延俊、少卿袁翻于宣光殿，问曰：“刚因公事掠人，邂逅致死，律文不坐。卿处其大辟，竟何所依？”鄱对曰：“案律邂逅不坐者，谓情理已露，而隐避不引，必须棰挞，取其款言，谓挝挞以理之类。至于此人，问则具首。正宜依犯结案，不应横加棰朴。兼刚口唱打杀，挝筑非理，本有杀心，事非邂逅。处之大辟，未乖宪典。”太后曰：“卿等且还，当别有判。”于是令曰：“廷尉执处侯刚，于法如猛。刚既意在为公，未宜便依所执。但轻剿民命，理无全舍，可削封三百户，解尝衣典御。”刚于是颇为失意。刚自太和进食，遂为典御，历两都、三帝、二太后，将三十年，至此始解。未几，加散骑常侍。御史中尉元匡之废也，胡太后访代匡者，刚为太傅、清河王怿所举，遂除车骑将军，领御史中尉，常侍、卫尉如故。 及领军元叉执政擅权，树结亲党。刚长子，叉之妹夫，乃引刚为侍中、左卫将军，还领尚食典御，以为枝援。俄加车骑大将军、领左右，复前削之封。寻加仪同，复领御史中尉。刚启军旅稍兴，国用不足，求以封邑俸粟赈给征人，肃宗许之。孝昌元年，除领军，余官如故。初元叉之解领军也，灵太后以叉腹心尚多，恐难卒制，故权以刚代之，示安其意。寻出为散骑常侍、冀州刺史、将军、仪同三司，刚行在道，诏曰：“刚因缘时会，恩隆自久。擢于凡品，越升显爵。往以微勤，赏同利建，宠灵之极，超绝夷等。曾无犬马识主之诚，方怀枭镜返噬之志。与权臣元叉婚姻朋党，亏违典制，长直禁中，一出一入，迭为奸防。又与刘腾共为心膂，间隔二宫，逼胁内外。且位居绳宪，纠察是司，宜立格言，势同鹰隼。方严楚挞，枉服贞良，专任凶威，以直为曲。不忠不道，深暴民听；附下罔上，事彰幽显。莫大之罪，难从宥原，封爵之科，理宜贬夺。可征虏将军，余悉削黜终于家。永安中，赠司徒公。 刚长子详，自奉朝请，稍迁通直散骑侍郎、冠军将军、主衣都统。刚以上谷先有侯氏，于是始家焉。正光中，又请以详为燕州刺史，将军如故，欲为家世之基，寻进后将军。五年，拜司徒左长史，领尝药典御、燕州大中正。兴和中，迁骠骑将军、殷州刺史。还朝，久而卒。
